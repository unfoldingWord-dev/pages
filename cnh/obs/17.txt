====== 17. David Sin I Pathian Biatiam ======


{{:en:obs:obs-17-01.jpg?nolink&640x360}}


Saul cu Israel siangpahrang hmasa bik a si. Israel miphun duh ning bang a khan a sang i a chuakthiam ngai. A hramthawk ah cun Saul cu rinhcanh tlak ngai a si ko nain, a hnu ah cun mitthalo ngai, Pathian bia a ngai lomi ah a hun i chuah ruang ah amah airawltu ding siangpahrang ah Pathian nih mi dang a thim.


{{:en:obs:obs-17-02.jpg?nolink&640x360}}


Cu pa min cu David a si. Amah cu tukhal a si. Tu a khalh lio ah a tu sehtu chiandeih pakhat le vom pakhat David nih a thah hna. David cu mi toidor le mi ding, Pathian a ttihzah i aa bochanmi pa a si.


{{:en:obs:obs-17-03.jpg?nolink&640x360}}


David cu ralkap tthawng le hruaitu lianngan a si. David cu a no lio ah, Goliath timi mi nganpi a rak doh. Goliath cu raltuk cawnpiakmi, a tthawng ngaimi a si i, pe kua dengmang sang a si. Nain Pathian bawmhnak thawng in David nih Goliath cu a thah i Israel cu a khamh.


{{:en:obs:obs-17-04.jpg?nolink&640x360}}


Saul nih David cu a nahchuah i vawi tampi thah a timh. Ni khat cu Saul nih David cu thah awk ah a kawl. David aa thuhnak lungkua ah Saul cu a va lut. David nih Saul cu rak that lo in, a thilpuan tu a hleh i, siangpahrang si ruah ah thah a timh lo ding kong a langhter.


{{:en:obs:obs-17-05.jpg?nolink&640x360}}


A donghnak ah cun, Saul cu raltuknak ah a thi i, David cu Israel siangpahrang a hung si. Amah cu siangpahrang ttha, mipi nih duh ngaimi a si. Pathian nih David cu thlua a chuah i hlawhtlinnak a pek. David cu ral tampi a tu i Pathian nih teinak a pek. David nih Jeruslem a lak i khualipi ah a ser. David uk lio chan ah Israel cu a tthawng a rum ngaingai.


{{:en:obs:obs-17-06.jpg?nolink&640x360}}


David nih mi vialte nih Pathian an biak i raithawinak an tuah khawh nak hnga biakinn pakhat sak a duh. Moses nih a rak sakmi Tonnak Thlam chung ah kum pi kum 400 chung Israel miphun nih Pathian an biak i raithawinak an tuah.


{{:en:obs:obs-17-07.jpg?nolink&640x360}}


Pathian nih David sin profet Nathan a thlah i, “Nangmah cu ral a tumi na si ruang ah hi inn hi na ka sakpiak kho lai lo; na fapa nih a run sak te lai. Nain nangmah cu thluachuah tampi ka'n pek lai. Nangmah ciruang chung in pakhat cu Israel siangpahrang tthutnak tthutdan ah a tthu zungzal lai. Cun Messiah cu nangmah hrinsor chung mi a si lai!” tiah a chimhter. Messiah timi cu vawlei hi sualnak in a khamhtu ding Pathian Thimmi tinak a si.


{{:en:obs:obs-17-08.jpg?nolink&640x360}}


David nih hi bia a theih tikah, Pathian cu a lawmh a tthangtthat colh, zeicahtiah Pathian nih David cu a liannganmi upatnak le thluachuah tampi a kamh. Israel miphun nih Messiah rat ding cu caan sau ngai, kum pi kum 1,000 dengmang hngah ding an si.


{{:en:obs:obs-17-09.jpg?nolink&640x360}}


David nih dinnak le zumhtlak sinak he in ram cu kum tampi chung a um i, Pathian nih thlua a chuah. Nain a chan donghnak lei ah, Pathian hmai ah sualnak ngan tuk hringhran a tuah.


{{:en:obs:obs-17-10.jpg?nolink&640x360}}


Ni khat cu a raldo pawl raldohnak i an kal lio ah, David cu chunhnu i a ihzaunak in a tho i, nu dawh ngai pakhat, ti aa kholh lio mi a hei hmuh. Cu nu min cu Bethsheba ti a si.


{{:en:obs:obs-17-11.jpg?nolink&640x360}}


Hmun dang ah mer tak ko lo in, cu nu cu David nih a auhter hna. Cu nu cu a ihpi hnu ah inn ah a ttinter. Cu hnu tlawmpal a rauh ah, Bethsheba nih fa a pawi kong David cu thawng a thanh.


{{:en:obs:obs-17-12.jpg?nolink&640x360}}


Cu nu vap, Uriah, cu David ralkap lak i rinhcanhtlak bik pakhat a si. David nih Uriah cu rallam in a auh i a nupi sin i um ding in a chimh. Nain ralkap dang vialte rallam i an um lio i inn i tlun ding cu Uriah nih a duh lo. Cucaah David nih Uriah cu raltuknak ah a kalter tthan i rallam ah thi te seh, tiah ral hratnak bik ah a chiah.


{{:en:obs:obs-17-13.jpg?nolink&640x360}}


Uriah a thih in David nih Betthsheba cu a tthit. A hnu ah Bethsheba nih fapa a hrin. David nih a tuahmi kong ah Pathian cu a lung aa lawm lo i, cucaah profet Nathan cu David a sualnak langhter ding ah a thlah. David cu a sual a ngaichih i Pathian nih a ngaihthiam. Cu hnu a chan chung vialte, zeitluk har lio caan zong ah David nih Pathian cu aa bochan zungzal ko.


{{:en:obs:obs-17-14.jpg?nolink&640x360}}


Nain a sual ruang ah David cu dantat a si, a fapa te cu a thi. Mah leng ah David cu a chanchung vialte amah innchungkhar lila ah dohnak a um i, a tthawnnak a zor ngaingai. David cu Pathian sinah zumhtlaklo in a um nain Pathian tu cu a biakam ah zumhawktlak in a um tthiamtthiam rih ko. Bethsheba nih fapa pakhat a hrin tthan, a min ah Solomon ti a si.


//Baibal tuanbia laknak: 1 Samuel 10; 15-19; 24; 31; 2 Samuel 5; 7; 11-12//
