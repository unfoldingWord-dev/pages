====== 4. Abraham Sin Pathian Biatiam ======


{{:en:obs:obs-04-01.jpg?nolink&640x360}}


Buanchukcho dih kum tampi hnu ah, vawleicung ah mi tampi an hung um i, an zate in holh khat an rak hmang. Nain cu minung hna nih Pathian bia an rak ngai duh lo. Tefa ngeih i vawlei khahter ding an si nain an i fonkhawm i khuapi an rak dirh.


{{:en:obs:obs-04-02.jpg?nolink&640x360}}


An i uah tuk hringhran i Pathian chimmi bia zei ah an rel lo. Van a tawng kho ding tunginn sang pi sak hmanh an rak thawk. Pathian nih cuti hmun khat i rian an tuanti lengmang ahcun sualnak phun tam tuk tuah kho ding an si zia a hmuh hna.


{{:en:obs:obs-04-03.jpg?nolink&640x360}}


Cucaah an holh cu holh phun tampi ah a thlenpiak hna i vawlei khuazakip ah a thenthek dih hna. Sak an thawkmi khua cu Babel ti a si, a sullam cu “lungtuai” tinak a si.


{{:en:obs:obs-04-04.jpg?nolink&640x360}}


Kum za tampi hnu ah Abram timi mipa pakhat sin ah Pathian nih bia a chim. Pathian nih a thawh i, “Na ram le na chungkhar chuah tak in ka'n hmuhsak laimi ram ah kal tuah," a ti.


{{:en:obs:obs-04-05.jpg?nolink&640x360}}


Abram nih bia cu a ngaih. A nupi Sarai le a sinum vialte le a satil run vialte he Pathian nih a hmuhsakmi ram, Kanan ram, kal ah aa thawh. Cuka ram ah Abram cu kum tampi a um. Cuka ah cun Pathian nih Abram sin ah biatiam a ser. Biatiam timi cu phu hnih lakkar i hnatlaknak tuah a si.


{{:en:obs:obs-04-06.jpg?nolink&640x360}}


Pathian nih a thawh i, “Na velchum vialte zoh dih hmanh. Na hmuh khawh ram vialte hi nangmah le na hrinsor vialte ro ah ka'n pek lai. Thlua ka'n chuah lai i na min ka lianhnganter lai.”


{{:en:obs:obs-04-07.jpg?nolink&640x360}}


“Na hrinsor cu miphun nganpi ah ka ser hna lai i keimah cu nan Pathian ka si lai. Thlua a'n chuahtu thlua ka chuah ve hna lai i chiat a'n serhtu chiat ka serh ve hna lai. Vawleicung miphun vialte hi nangmah thawng hin thlua chuah an si lai,” a ti. Cun Pathian nih Abram cu biatiam hmelchunhnak ah a chungkhar pa vialte an cuarpar tan ding in a chimh fawn. Abram nih cu bia cu a ngaih.


{{:en:obs:obs-04-08.jpg?nolink&640x360}}


Abram cu Pathian a zum. Pathian biatiam a zumh ruang ah Abram cu Pathian nih mi dingfel a si a ti. Nain buaibainak pakhat a hung um. Abram le a nupi cu tefa an ngei kho lo. Cucaah zeiti hmanh in Abram cu miphun nganpi pa si kho a si lo, nain Pathian biatiam cu zum in zumhnak he an hngak rih ko.


{{:en:obs:obs-04-09.jpg?nolink&640x360}}


Ni khat cu, Abram cu Cungnung Bik Pathian tlangbawi Melkhizedek he an i tong. Melchizedek nih Abram cu thluachuah a pek i, “Cungnung Bik Pathian, van le vawlei a ngeitu nih Abram cu thlua chuah ko seh,” a ti. Cun Abram nih Melkhizedek cu a ngeih vialte i cheu hra cheu khat a pek.


//Baibal tuanbia laknak: Genesis 11-15//
