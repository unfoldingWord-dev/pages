====== 12. Luatchuahnak ======


{{:en:obs:obs-12-01.jpg?nolink&640x360}}


Israel miphun pawl cu Izip ram in an chuah khawh cu an i lawm tuk hringhran. Sal an si ti lo i, Kamh Ram ah a kal ding an si! Izip miphun nih Israel miphun pawl cu sui le ngun le mansung thil dangdang laksawng ah an pek hna. Izip miphun cheukhat cu Pathian an zum i Israel miphun Izip ram in an chuah ah an sin ah an kal ve.


{{:en:obs:obs-12-02.jpg?nolink&640x360}}


Pathian nih lam hmai a sak hna i, chun ah minmeitom tung sang pi in, zan ah meiceu tung sang pi in a hruai hna. An kalnak poh ah Pathian a umpi hna, lam a hruai hna. An tuah ding cu zulh a si ko.


{{:en:obs:obs-12-03.jpg?nolink&640x360}}


Tlawmpal hnu ah Faro le a mi hna cu an lung aa dang tthan i Israel miphun cu an sal ah canter an duh tthan hna. Hi hi Pathian nih Amah a sunparnak ding ah, Faro le a pathian vialte nakin a tthawn deuh cikcek kong langhter ruah ah a tuahmi a si.


{{:en:obs:obs-12-04.jpg?nolink&640x360}}


Cucaah faro le a ralkap nih Israel miphun pawl cu an sal siter tthan ding ah an dawi hna. Israel miphun nih Izip ralkap nih an dawi hna an hmuh tikah Faro ralkap le Rili Sen lakkar ah an i tartahak an hmuh. An thinphang tuk i, “Zei ruang ko ah dah Izip ram kan rak chuahtak? Kan thi dih cang lai hi!” an ti.


{{:en:obs:obs-12-05.jpg?nolink&640x360}}


Moses nih mi cu a thawh hna i,“Phang hlah u! Pathian nih nihin ah ral a'n dohpiak hna lai i a'n khawmh ko hna lai,” a ti hna. Pathian nih Moses cu a thawh i, “Mi cu Rili Sen lei ah kal chin thluahmah ding in chim hna,” a ti.


{{:en:obs:obs-12-06.jpg?nolink&640x360}}


Cu ah cun minmeitom tungpi cu Israel miphun le Izip miphun lakkar ah aa tthial i Izip miphun nih Israel miphun cu an hmu kho hna lo.


{{:en:obs:obs-12-07.jpg?nolink&640x360}}


Moses nih rililei ah a kut a hei hler i Pathian nih thli a hranter. Cu thli nih cun rili ti cu kehlei le awrhlei ah a chem ciammam i rili chung ah cun kalnak lam aa ser.


{{:en:obs:obs-12-08.jpg?nolink&640x360}}


Israel miphun cu rili chung lei ro cung in le an sir ti vanpang pi kar in an kal nguahmah.


{{:en:obs:obs-12-09.jpg?nolink&640x360}}


Cu ah cun minmeitom cu aa cawi i Izip miphun nih Israel miphun pawl an luat lio cu an hmuh khawh hna. Dawi an timh colh hna.


{{:en:obs:obs-12-10.jpg?nolink&640x360}}


Cucaah rili chung lam cun Israel miphun cu an dawi hna, nain Pathian nih Izip miphun cu i tuai hmerhmur in a tuah hna i an rangleng vialte an i sawhkalh dih. An i thawh i, “Tli u! Pathian nih Israel miphun ral a dohpiak hna hi!” tiah an au lulhmalh.


{{:en:obs:obs-12-11.jpg?nolink&640x360}}


Isarel miphun cu an zate him tein khattelei ral an chuah dih tikah Pathian nih Moses cu a kut hler a fial tthan. Cuti a kut a hler tikah ti nih Izip ralkap vialte cu a khuh dih hna i a hlan bantuk te in aa fon dih tthan. Izip ralkap vialte ti chung ah a thi dih hirhiar.


{{:en:obs:obs-12-12.jpg?nolink&640x360}}


Israel miphun nih Izip miphun an thih an hmuh tikah Pathian cu an zumh i Moses zong cu Pathian profet hrimhrim a si tiah an i bochan.


{{:en:obs:obs-12-13.jpg?nolink&640x360}}


Pathian nih thihnak in le salsinak in a khamh hna ruang ah thanuamnak le lawmhnak in an khat! Atu cu Pathian bia kho rian kho ding in an luat cang. Israel miphun nih an luatnak thar lawm in le Pathian nih a khamhnak hna thangtthat in hla tampi an sak.


{{:en:obs:obs-12-14.jpg?nolink&640x360}}


Pathian nih Israel miphun cu Izip miphun a teipiaknak hna le salsinak in a luatter hna philhlonak ah kum fatin te Lantak Puai tuah ding ah nawlbia a pek hna. Taksatling dotla tufa an thah, puai nganpi an tuah i, Pathian nih zeitin dah Izip miphun hna kut in a rak khamh hna kong chimnak in puaicaan cu an hman.


//Baibal tuanbia laknak: Exodus 12:33-15:21//
