====== 13. Israel Sin I Pathian Biatiam ======


{{:en:obs:obs-13-01.jpg?nolink&640x360}}


Pathian nih Israel miphun cu Rili Sen pal in a hruai hna hnu ah, Sinai timi tlangram ah thetseram ramkaro lak in a kalpi hna. Mi hna nih tlang hram ah an puaninn an i sak cio dih.


{{:en:obs:obs-13-02.jpg?nolink&640x360}}


Pathian nih Moses le mi vialte cu a thawh hna i, “Ka aw na ngaih i Ka biariam nan zulh ko ahcun ka sunhlawihmi ka minung, tlangbawi penram le miphun thiang na si lai,” a ti hna.


{{:en:obs:obs-13-03.jpg?nolink&640x360}}


Ni thum hnu ah, mi vialte zong an i timhtuah dih hnu ah khin, Pathian cu Sinai tlang par ah khuari le mimtlau, meikhu le muko tum thawng pi he a rung ttum. Cu ah cun Moses lawnglawng tlangpar ah kai sianh a si.


{{:en:obs:obs-13-04.jpg?nolink&640x360}}


Cun Pathian nih biatiam a pek hna i, “Keimah cu nan BAWIPA nan Pathian, Izip ram i salsinak in a'n khamhtu hna ka si. Pathian dangdang cu nan bia hna lai lo.”


{{:en:obs:obs-13-05.jpg?nolink&640x360}}


“Milem i serh hlah u, bia fawn hna hlah u, zeicahtiah Keimah, BAWIPA nan Pathian, cu nahchuahhmang Pathian ka si. Pathian min hi zeirellonak in hlang hlah u. Sabbath ni cu ni thiang i hman ding hngal camcin u. Ni ruk chung ah nan rian vialte ttuan u law, ni sarihnak ni cu BAWIPA hngalhtthannak ding dinh ni ah hmang u.”


{{:en:obs:obs-13-06.jpg?nolink&640x360}}


“Nan pa le nan nu upat hna u. Lai nawng hlah u. Nupasualnak tuah hlah u. Fir hlah u. Lih bia chim hlah u. Nan innpa a nupi, an innlo, silole a ngeihmi zei poh hngar hlah u,” tiah a ti hna.


{{:en:obs:obs-13-07.jpg?nolink&640x360}}


Cuticun Pathian nih hi Nawlbia Pahra hi lungphek pahnih ah a ttial i Moses a pek. Phungbia le zulhphung dangdang tampi zong Pathian nih a pek fawn hna. Hi phungbia hi mi hna nih an zulh ko poh ahcun Pathian nih thlua a chuah hna lai kong le a kilven hna lai kong bia a kamh hna. Mi nih hi phungbia an zulh duh lo tu ahcun, Pathian nih dan a tat hna ding a si.


{{:en:obs:obs-13-08.jpg?nolink&640x360}}


Pathian nih Israel miphun cu sakter a duhmi hna thlam pakhat sakning kong vialte a tesepse tiang a chimh dih hna. Cu thlam cu Tonnak Thlam tiah auh a si. Khaan hnih a ngei i, cu khaan hnih cu puanzar nganpi nih a dan. Puanzar hnulei khaan cu Pathian umnak a si ruang ah tlangbawi zik dah tilo midang luh khawh a si lo.


{{:en:obs:obs-13-09.jpg?nolink&640x360}}


Pathian nawlbia pekmi a zul lomi poh nih Tonnak Thlam chung ah cun saram an rak ken i Pathian sinah i thawinak an tuah tawn. Tlangbawi nih saram cu a thah lai i biakttheng cung ah a khangh lai. Raithawinak thisen nih minung sualnak cu a khuh i Pathian hmai ah an sualnak a thianter, ti a si. Pathian nih Moses naupa Aaron le a hrinson cu a tlangbawi ah a thim hna.


{{:en:obs:obs-13-10.jpg?nolink&640x360}}


Mi vialte nih Pathian nawlvial hna cu zulh ding, cun Pathian lawnglawng bia ding ah, le a miphun khunhlei si ding ah an lungtling ko. Nain cuti Pathian nawl zulh ding an i tiamkam tlawmpal ah fak tuk in an sual.


{{:en:obs:obs-13-11.jpg?nolink&640x360}}


Ni tampi chung Moses cu Sinai Tlang par ah um in Pathian he an i chawnbia. Mi hna nih cun a rak kir an hngak kho ti lo. Cucaah Aaron sin ah an sui an rak put i milem serpiak ding in an nawl!


{{:en:obs:obs-13-12.jpg?nolink&640x360}}


Aaron nih cawfa he i lo in sui milem a serpiak hna. Mi hna nih cu serchor milem cu an biak i a hmai ah raithawinak an tuahl! Pathian cu hi bantuk i an sual ruang ah a thinhung tuk i hrawh a timh hna. Nain Moses nih thla a campiaknak i Pathian nih a thlacam cu a ngaihpiak i a hrawk hna lo.


{{:en:obs:obs-13-13.jpg?nolink&640x360}}


Moses cu tlang cung in a rung ttum i milem cu a hmuh tikah a thinhung tuk hringhran i Pathian nih Nawlbia Pahra a ttialnak lungphek cu a khuai dih hna.


{{:en:obs:obs-13-14.jpg?nolink&640x360}}


Cu dih in milem zong cu sop dihlak a den i, cuti a sopmi dip cu ti ah a thlak i, cu ti cu mi hna cu a dinter hna. Pathian nih chiat a tlunter ciammam i mi tampi an thi.


{{:en:obs:obs-13-15.jpg?nolink&640x360}}


Cun Moses cu tlang ah a kai tthan i mi hna cu Pathian nih a ngaihthiam hna ding ah thla a hung cam. Pathian nih Moses thlacam cu a ngaihpiak i mi hna i an sualnak cu a ngaihthiam hna. Moses nih a khuaimi lungphek airawl ah lungphek thar ah Nawlbia Pahra cu a ttial tthan. Cun Pathian nih Israel miphun cu Sinai Tlang in Kamh Ram lei ah a hruai hna.


//Baibal tuanbia laknak: Exodus 19-34//
