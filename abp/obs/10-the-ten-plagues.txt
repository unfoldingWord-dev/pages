====== 10. The Ten Plagues ======

{{:en:obs:obs-10-01.jpg?nolink&640x360}}

Hiyay Moises boy Aaron, nakew hilan makitongtong kanan Poon Paraon. Hinabi la kana, a wanla, “Anggalangen a Poon Paraon, katapolan a palobohan mo hilan omalih ye Israelita. Ta yati ye kalabayan nan Apo Dioh.” Noba kinomaili yan bengat ye Poon Paraon, a wana, “Agko malabay ta ahe koya katatanda yatin Dioh yo!” Ket agna hila pinalobohan, no aliwan lalo na hilayna ingat pinaidapan.

{{:en:obs:obs-10-02.jpg?nolink&640x360}}

Hiyay Poon Paraon, pihahabi na a, “Ahe ko hila palobohan a omalih!” Ket hiyay dinapat nan Apo Dioh, nangipalwah yan 10 a kalahin pamaidap a mamaidap kanlan Egipsio. Boy hinabi na a, “Labay kon ipakit a omiigit po ye kapalyadian ko dinan ha kapalyadian nan Poon Paraon boy kapalyadian nin diohdiohan na.”

{{:en:obs:obs-10-03.jpg?nolink&640x360}}

Pinag-ilyadi nan daya nin Apo Dioh ye lanom ha kabatowan a anhabtan Nilo. Ha nakatanam hilan idap, nakew yayna man ye Moises kanan Poon Paraon. Awoken nayna man a ilwah na hilay Israelita. Noba, hinabi nayna man nin Poon Paraon, a wana, “Ahe ko hila palobohan a omalih!”

{{:en:obs:obs-10-04.jpg?nolink&640x360}}

Hiyay dinapat nan Apo Dioh ha kakalwan kalahin pamaidap, ket nangipalwah yan malabong a pahinga. 

{{:en:obs:obs-10-05.jpg?nolink&640x360}}

Pangayadi, ha ikatlon kalahin pamaidap, nangipalwah yay naman nin titime. Ket ha ikaapat a kalahin pamaidap, nangipalwah yayna man nin lalangew. Balang magha kananyatin pamaidap, an-ipangako nan Poon Paraon, a wana, “No alihen nan Apo Dioh hilatin pamaidap, palobohan ko hilaynan omalih ye Israelita.”

Nikaapat po anan okdo ye pangialih nan Apo Dioh nin pamaidap. Noba tepe alihen nan Apo Dioh ye pamaidap, paodong-odong ye binyangan nin tonga nan Poon Paraon. Ta pihahabi na, “Agkoyna palobohan a omalih hilay Israelita.”  Kaya-bay, hiyay Apo Dioh, pinaidapan na hilayna man oman ye Ehipsio. Haanin, hilay taga Ehipton bengat ye nadānan nin pamaidap. Noba kanlan Israelita, homain napano kanla.


{{:en:obs:obs-10-06.jpg?nolink&640x360}}

Hiyay ikaliman kalahin pamaidap, pinalwah nan Apo Dioh ye hakit a mamatey nin kaganaan a aayop lan taga Ehipto.


{{:en:obs:obs-10-07.jpg?nolink&640x360}}

Pagkayadi, hiyay ikaanem a kalahin pamaidap, intobol pinalwah nan Apo Dioh ye kokoyapeh a tanamen lan taga Ehipto.

{{:en:obs:obs-10-08.jpg?nolink&640x360}}

Hiyay ikapito a kalahin pamaidap, namaodan yay Apo Dioh nin tabolinaw. Ket yabaytew a tabolinaw, ingkamatey lan kaganaan a Egipsio a anti ha ilwah nin baey la. Boy nakadama po nin tatanaman lan Egipsio. Noba ha logal a angkonaan lan Israelita, homain bega natey kanla boy homain natey a tatanaman la.

{{:en:obs:obs-10-09.jpg?nolink&640x360}}

Agya wanabay anay nalyadi a pamaidap, hiyay Poon Paraon, ket ahe yayna man manlenge kanan Apo Dioh no aliwan, anlomalo anan tobat ye kabiyangan nin tonga na. Ta ahe na hilayna man pinalobohan omalih ye Israelita.

{{:en:obs:obs-10-10.jpg?nolink&640x360}}

Ket hiyay ikawalon kalahin pamaidap, namalwah yan malabong a kokowangey. Ket hiyay ye tela a dinama nin tabolinaw, kinan met nin kokowangey.

{{:en:obs:obs-10-11.jpg?nolink&640x360}}

Pangayadi, hiyay ikahiyam a kalahin pamaidap, ket pinaliteh nan Apo Dioh ye logal a angkonaan lan Egipsio ha loob nin tatlon mangaamot. Ket ahe hilayna makalwah ha babaey la. Noba, mahnag ye angkonaan lan Israelita.

{{:en:obs:obs-10-12.jpg?nolink&640x360}}

Agya wanabay anay nalyadi, hiyay Poon Paraon, hinabi nayna man kanan Moises, a wana, “Ahe ko hila palobohan a omalih”, wana. Noba main po kalinghoyotan a maghan kalahin pamaidap. Agya ahe ya bega nangibabano ye Poon Paraon ha nangaonan dinapat nan Apo Dioh, ket yatin ikamapo a dapaten nan pamaidap, maalih ana ye binyangan nin tonga nan Poon Paraon.

//A Bible story from: Exodus 5-10//

**Tema: Kaligtahan nan Apo Dioh kanlan tatao na**

**Tetepet:**

1) Hinyay maadal tawo tongkol ha tataon pilien nan Apo Dioh a maghilbi
kana?

2) Hinyay angkatanam nan Apo Dioh tongkol kanlan tataon angkaidapan?

3) Hinyay maadal tawo tongkol ha kapalyadiyan nan Apo Dioh ha
ihtolya a yati?

**Tongkol kanan Apo Jesus:**

Hiyay Moises met ye naghabi kanlan kapadiho nan Israelita, a wana,
‘Lomateng lanoy panaon a hiyay Apo Dioh, mamili yan magha (Jesus) ha
lahi' tawo a diyagen nan propitan māngihabin Habi nin Dioh a omon
kangko,’ wanan Moises. (Diyag 7:37)