====== 1. The Creation ======



{{:en:obs:obs-01-01.jpg?nolink&640x360}}

Ha kaona-onaan nan panaon, pinalhwa nan Apo Dioh ye langit boy lota. Ha hatew, ahe po angkakit ye babe lota ta pawa nin lanom boy maliteh. Hiyay Ihpidito nan Dioh a bilang angin, anti ya ha babe lanom.


{{:en:obs:obs-01-02.jpg?nolink&640x360}}


Haanin, hinabi nin Apo Dioh,a wana, “Magkamain mahnag.” Ha hinabi na yatew, hinomnag ana. “Manged ti mahnag,” wanan Apo Dioh. Hiyay mahnag, pinangalanan nan mangaamot. Hiyay maliteh met, pinanglanan na yan madeglem. Haanin, nalabah anay onan mangaamot.


{{:en:obs:obs-01-03.jpg?nolink&640x360}}


Ikalwan mangaamot, hiyay lanom, pinayngihiyay nan Apo Dioh. Hiyay kagitna, impalakew na ha matag-ay boy kanan yatew, nag-ilyadin oep. Hiyay lanom a anti ihti ha aypa, pinangalanan na yan dagat.


{{:en:obs:obs-01-04.jpg?nolink&640x360}}


Ikatlon mangaamot, pinayngihiyay nan Apo Dioh ye lanom a anti ihti ha aypa omon ya lomwah ye lota. 


{{:en:obs:obs-01-05.jpg?nolink&640x360}}


Ha nilomwah ye lota, hinabi nan Apo Dioh,a wana, “Hiyay lota, toboan yan ilamon, kayo, boy tamanan a ampandawa nin malyadin pangwaan bini.” Haanin, nalyadin yati a hinabi nan Apo Dioh.


{{:en:obs:obs-01-06.jpg?nolink&640x360}}


Ikaapat a mangaamot, hinabi nan Apo Dioh a magkamain mangaamot ha langit a mamiay nin mahnag ha babe lota. Hinabi na po a magkamain boan ha langit boy bito-en a mamiay nin mahnag ha babe lota. Yabayti ye hinabi nan Apo Dioh ket nalyadi yayna.


{{:en:obs:obs-01-07.jpg?nolink&640x360}}

Ikaliman mangaamot, hinabi nan Apo Dioh a magkamain mangayadet a ikan boy magkamain nin tobat a kalabongan malanghit a angkabi-ay ha lanom. Hinabi na po nin Apo Dioh a magkamain nin hadihadi a manok a anlompad. Ha nayadi yayna yabaytew, hinabi na kanla,a wana, “Manganak kawo omon kawo lomabong.”


{{:en:obs:obs-01-08.jpg?nolink&640x360}}

Ikaanem a mangaamot, hinabi nan Apo Dioh a magkamain nin ayop a omon ha baka, damwag, kabayo, oyha, bake, baboy, bikat, aho, koting, boy kaganaan a kalahi a ayop a angkakit tao haanin ha babe lota. Ha nakit nin Apo Dioh yati a dinyag na, naaliket ya.


{{:en:obs:obs-01-09.jpg?nolink&640x360}}

Haanin, hiyay Apo Dioh, hinabi na,a wana, “Manyag akoynan tao.” Ha nayadi nan hinabi yatew, nangwa yan lota a diagen nan laman nin tao. Onan dinimeng na kanan yatew a lota kete ō, mata, talinga, bebey, balongoh, gamet, boy bitih. Ha nayadi na yan dinyag, ineyepan nay balongoh na ta omon yayna magkamain nin bi-ay. 


{{:en:obs:obs-01-10.jpg?nolink&640x360}}

Haanin, pinakatoloy na yay tao. Yabayti yay tao a onan dinyag nan Apo Dioh ket laki ya. Pinangalanan na yan Adan. Haanin, hiyay Apo Dioh, nanyag yan matampa a logal a konaan nan Adan omon na yan mabantayan a manged.ye Iden ye ngalan nan yabaytew a logal. Ha hatew, hilay ayop a pinalhwa nan Apo Dioh, inlakew na hila kanan Adan ta hiyay Adan ye mamiay nin ngalan kanlan balang magha  kanla .


{{:en:obs:obs-01-11.jpg?nolink&640x360}}

Ha bonak nin yabaytew a logal, main loay poon kayo. Hiyay magha, ampamiay bi-ay, hiyay magha, ampamiay tinanda tongkol ha manged boy maloke. Haanin, hinabi nin Apo Dioh kanla,a wana, “Hiyay dawa nin kaganaan a kayo ihti, malyadi yon kanen, noba hiyay dawa nin kayon ampamiay tinanda tongkol ha manged boy maloke, ahe yo angkanen, ta no mangan kawon dawa nin yain, akayo matey kawo.”


{{:en:obs:obs-01-12.jpg?nolink&640x360}}

Haanin, hinabi nan Apo Dioh, a wana, “Aliwan manged a hiyay tao, bobokod na. Kaya-bay manyag ako nin pagkalamo nan Adan.”


{{:en:obs:obs-01-13.jpg?nolink&640x360}}


Haanin, hiyay Adan, pinakatoloy na yan Apo Dioh nin maiplek, bayo ya nangoyoh nin maghay tagyang nan Adan ta dinyag na yan babayi. Ha nimata yay Adan, nakit na  a main yaynan kalamo.


{{:en:obs:obs-01-14.jpg?nolink&640x360}}

Matampa a babayi ye dinyag nan Apo Dioh. Naaliket yay Adan ta main yaynan kalamo. Ket Eva ye impangalan nan Adan kanan babayin pagkalamo na.


{{:en:obs:obs-01-15.jpg?nolink&640x360}}

Haanin, hinabi nan Apo Dioh kanla, a wana, “Magpakalabong kawo boy hikao ye manalima ha kaganaan a aayop. Bian kataon kanen yo boy kanen nin aayop.”


{{:en:obs:obs-01-16.jpg?nolink&640x360}}


Ikapiton mangaamot, hiyay Apo Dioh, nagpainawa ya ta nayadi nayna ye dinyag na.


//A Bible story from: Genesis 1-2//

**Tema: Kapalyadiyan nan Apo Dioh**

**Tetepet:**

  - Hinyay malyadi tawon makit ha kapalyadiyan nan Apo Dioh?
  - Kaganaan a pinalhwa nan Apo Dioh, hinabi na a manged ya. No wanabay ye ihip nan Apo Dioh, way-omen ye ihip na tongkol kantawon Ayta?
  - Hinyay labay nan Apo Dioh a diyagen tawo ha ikapiton mangaamot?

**Tongkol kanan Apo Jesus:**
"Makaoli kanan Apo Jesus, pinalhowa nay kaganaan a anti ha langit boy
kaganaan a anti ihti ha babe lota. Pinalhwa nay kaganaan a angkakit
boy kaganaan a ahe angkakit a omen kanlan ihpiditon ampanakop boy
ampamaala kanlan ampamoon boy ihpiditon main kapalyadiyan. Bayo
napalhowa ye hinyaman a babagay ihti ha babe lota, ket anti yaynay
Apo Jesu Cristo. Ket makaoli kana, ampagpaholong a magnap ye
kaganaan a anti ha babe lota." (Colosas 1:16-17)