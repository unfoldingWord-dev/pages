====== 3. The Flood ======

{{:en:obs:obs-03-01.jpg?nolink&640x360}}

Sabaytun unan panawun, malakê ya mani tawuy anti baydi sa babun luta. Si Bapan Namalyari, nakit na silay kaganawan na tawu ya a silaynan manyag un kangêran ta pawa yinan karawakan ya pandaygên la.

{{:en:obs:obs-03-02.jpg?nolink&640x360}}

Ayin yinan kaatag ya mangulimên kan Bapan Namalyari nu alwan kay si Noe tana. Si Noe, manunul ya kan Bapan Namalyari buy malimu yan manyag narawak ta mangulimên ya kan Bapan Namalyari. Tatlu silay liyaki ya anak nan Noe. Si lagyu la: Sem, Cam, buy Jafet. Amêsên, si Bapan Namalyari, sinabi na kan Noe, “Silay tawu amêsên, narawak silay na. Kabay lanabên kuy babun luta ta amên silay nan mati.”

{{:en:obs:obs-03-03.jpg?nolink&640x360}}

“Nuwa bayu ku lanabên ya babun luta, manyag ka pun un maragul la bangka ya sakayan yu ya a masunan lanêm. Ya bangka ya daygên mu, apat ta dalan buy limampu ya mitru ya lapad na.

{{:en:obs:obs-03-04.jpg?nolink&640x360}}

Pasakayên muy asawa mu buy tatluy anak mu buy asawa la ta amên kaw miligtas.”  Sên nayari yinay bangka, sinabin Bapan Namalyari kan Noe, “Magsakay kaw na sa bangka.” 

{{:en:obs:obs-03-06.jpg?nolink&640x360}}

“Sa kaganawan na klasin mani ayup, mangwa kan gisay paris ta isakay mu sila sa bangka, nuwa pituy paris ya kuwên mu sa kaganawan na klasin mani ayup ya malyarin mun iandug kangku. 

{{:en:obs:obs-03-05.jpg?nolink&640x360}}

Mangikarga kaw malakê ya maêkan yu buy maêkan lan sila ya mani ayup.” Amêsên, sa nakasakay silay na, insara na yan Bapan Namalyari ya lawasan un abituy bangka.

{{:en:obs:obs-03-07.jpg?nolink&640x360}}

Pangayarin abaytu, nanguran yina manguran, allu buy yabi angga sa maabut ya apatapu ya allu.
Ya babun luta, natugpawan un lanêm. Buy ya mani bunguy, a yinan makitan. Naubus yinan nati ya kaganawan mani tawuy a naniwala kan Bapan Namalyari. 


{{:en:obs:obs-03-08.jpg?nolink&640x360}}

Ya kay nabyay tana, kay silan Noe buy sila ya mani ayup ya anti baydu sa bangka. Sa lalên un anêm ya buwan, ya babun luta, natugpawan un lanêm. Amêsên, si Bapan Namalyari, namaangin yan malakas ta amên umêypa ya lanêm.

{{:en:obs:obs-03-09.jpg?nolink&640x360}}

Sên naabut yay ikapitun buwan, ya bangka ya pansakayên nan Noe, nitanghad ya sa têngêl un bung-uy ya pinaglagyunan Bung-uy Ararat. Sa nilabas ya ikamapuy buwan, nakit lay têngêl. 

{{:en:obs:obs-03-10.jpg?nolink&640x360}}

Amêsên, in-utus nay gisay pati-pati. Ya pati-pati, tambêng yan nag-urung ta ayin ya pun maugpan buy ayin ya pun maapunan ta pawa pun lanêm ya babun luta.

{{:en:obs:obs-03-11.jpg?nolink&640x360}}

Pamakayarin mani pituy allu, in-utus na yan uman ya pati-pati. Tambêng yan nag-urung ya mantan bulung kayu. Pamakayari yinan pituy allu, in-utus nan uman abaytuy pati-pati, nuwa ya pati-pati, a yina nag-urung.

{{:en:obs:obs-03-12.jpg?nolink&640x360}}

Amêsên, nakit nan Noe ya babun luta, namal-an yina. Sinabin Bapan Namalyari kan Noe, “Mag-awas kaw na sa bangka.”

{{:en:obs:obs-03-13.jpg?nolink&640x360}}

Buy silan Noe, magtabuy silay na sa bangka papakun sa luta. 

{{:en:obs:obs-03-14.jpg?nolink&640x360}}

Ya nuna lan dinyag, nagpasalamat sila kan Bapan Namalyari ta inligtas na sila. Namati silan gisay tupa buy in-ulam la ya bilang pasalamat la kan Bapan Namalyari ta inligtas na sila.

{{:en:obs:obs-03-15.jpg?nolink&640x360}}

Amêsên, sinabin Bapan Namalyari kalla, “Ya babun luta, a kina umanên lanabên.

{{:en:obs:obs-03-16.jpg?nolink&640x360}}

Manyag gakun buwangaw ya palatandaan sa mani tawu ya a kina umanên lanabên ya babun luta.”


//A Bible story from: Genesis 6-8//