====== 13. Hiyay Kahondoan nan Apo Dioh kanlan Israelita ======
====== 13. Ya Kasunduan Bapan Namalyari Buy Mani Israelita ======

{{:en:obs:obs-13-01.jpg?nolink&640x360}}

Ha nakadān hilaynay Israelita ha Matibya a Dagat, in-ogot na hila nin Apo Dioh ha mapantay a anhabtan Sinai. Ket inhadya lay totolda la ha aphayan nin mapantay.

{{:en:obs:obs-13-02.jpg?nolink&640x360}}

Haanin, hinabi nan Apo Dioh kanan Moses boy kanlan Israelita, “No hombongen yoy hahabi ko boy pabliyen yoy pamakikahondo ko kanyo, ket hikawoynan bengat ye pagtao kon maghilbi kangko.”

{{:en:obs:obs-13-03.jpg?nolink&640x360}}

Ha pangayadi nin ikatlon mangaamot, hilay Israelita, ampaholawen la yay Apo Dioh a domoong ha Mapantay nin Sinai kalamban nay kilat, kodol, makogpan anoh boy mak-haw a tamboyok. Ket namigpig hilay tatao, ta nalimwan hila. Hiyay Moises bengat ye napalobohan a manik ihtew ha mapantay. 

{{:en:obs:obs-13-04.jpg?nolink&640x360}}

Ket hiyay Apo Dioh, impatanda na kanan Moises a main yan kahondoan kanlan Israelita. Ket hinabi nan Apo Dioh kanan Moses, a, “Hiko ye Dioh a Apo yo a nangialih kanyo ha hatew ha pagkaipoh yo ha Egipto. Adi kawo ampanggalang ha aliwan peteg a dioh”.

{{:en:obs:obs-13-05.jpg?nolink&640x360}}

“Hiko ye Dioh a Apo yo a nangialih kanyo ha hatew ha pagkaipoh yo ha Egipto. Adi kawo ampanggalang ha aliwan peteg a dioh”.
“Adi kawo ampanyag nin kalintatao a galangen yo. Ta hiko ye Dioh a maimon. 
“Bihaen yoy panggawi nin ngalan ko.”
“Adi yo anliwaan ye mangaamot nin pagpainawa, ta ibilang yo yan nadiohan. Ha loob nin anem a mangaamot, diyagen yon kaganaan a labay yon obdaen. Ta hiyay ikapiton mangaamot, yabayin yay mangaamot a panggalang yo kangko.

{{:en:obs:obs-13-06.jpg?nolink&640x360}}

“Igalang yoy bapa boy indo yo ta omon ya komadang ye bi-ay yo.
“Adi kawo ampamatey nin tao.
“Adi kawo ampamabayi o ampakilalāki.
“Adi kawo ampanakaw.
“Adi kawo ampagbongkok.
“Adi yo angkaibegan ye ahawa nin kapadiho yo, boy  adi yo angkaibegan ye baey na, o agya hinyaman a kabandiyan na.”

{{:en:obs:obs-13-07.jpg?nolink&640x360}}

Haanin, yatin bibilin, inholat nan Apo Dioh ha loway madampilay a dapah, ta in-ibyay na kanan Moses. Malabong po ye bibilin a in-ibyay na kanla. Ket hinabi na po, a wana, “No hombongen yola yatin bibilin ko, inged katawo boy kalingayen katawo.”


{{:en:obs:obs-13-08.jpg?nolink&640x360}}

Impatanda na po nin Apo Dioh kanla no way omon lan diyagen ye labay nan Apo Dioh a tolda. 

{{:en:obs:obs-13-09.jpg?nolink&640x360}}

Yatin tolda ye lakwen lan kaganaan a pangihagpaan nin digalo kanan Apo Dioh ta omon hila mapatawad ye tataon nagkahalanan. Yatin tolda ye anhabtan “Tabernakolo”.

{{:en:obs:obs-13-10.jpg?nolink&640x360}}

Hilay Israelita, hinabi la, a wanla, “Apo, hombongen mi ye bibilin mo. Ta hikabay bengat ye Apo mi a homain kanayon.” Ket ha wanabay, hilaynay Israelita ye tatao na. Noba ha ahe maboyot, ket nagkahalanan hilan mabyat a tobat kanan Apo Dioh.

{{:en:obs:obs-13-11.jpg?nolink&640x360}}

Oli ha kaboyotan nan Moses ihtew ha matondol, hilay Israelita, ahe hila nakapagteeh a ampangagad kana. Ket hilay tingga la a giginto, in-ibyay layna kanan Aaron a katongno nan Moises. Ta inawok la kana, a wanla, “Idiyagan yo kayi nin dioh a galangen mi.” 

{{:en:obs:obs-13-12.jpg?nolink&640x360}}

Kaya-bay, kingwa na met nin Aaron ye tingga la a giginto.  Ket dinyag na yan ba’mon oybon baka. Ta hiyabay ana ye pagdioh la. Haanin, inkana laynay manggalang boy mangihagpa ha andiohen la. Ket legan anti yapo ye Moses ha matondol, hiyay Apo Dioh, napoot yan tobat,  ta nakitnay andiyagen la. Ket labay na hilan apo-en. Noba hiyay Moises, impakiiingalo na hila, a wana, “Apo, adi mo hila dayi an-apoen.” Ket pinteg na met Apo Dioh. Kaya-bay ahe na hila inapo.

{{:en:obs:obs-13-13.jpg?nolink&640x360}}

Ha dinomoong yaynay Moses paibat ha matondol, nakit na yay ba’mon oybon baka a dinyag lan andiohen la. Ket oli ha tobat a poot na, imbegba na hilay loway madampilay a dapah a nakaiholatan nin mapo a bibilin nan Apo Dioh.

{{:en:obs:obs-13-14.jpg?nolink&640x360}}

Haanin, kingwa nan Moses ye andiohen la, ket tinapok-tapok na haka na inhale ha lanom, ta impainom na kanlan kaganaan. Ket hiyay Apo Dioh, nangipaatel yan hakit kanla. Ket malabong ye natey kanla. 

{{:en:obs:obs-13-15.jpg?nolink&640x360}}

Haanin, hiyay Apo Dioh, pinaalih na hilay Israelita ha Matondol nin Sinai. Ket inogot na hila palakew ha logal a impangako na kanla.


//A Bible story from: Exodus 19-34//