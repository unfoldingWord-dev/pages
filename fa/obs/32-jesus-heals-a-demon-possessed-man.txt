====== ۳۲.شفای مرد دیوزده و زن بیمار توسّط عیسی ======


{{:en:obs:obs-32-01.jpg?nolink&640x360}}


 روزی عیسی و شاگردانش از دریاچه‌ی جلیل به آن طرف دریا و به سرزمین جَدَری‌ها رفتند.


{{:en:obs:obs-32-02.jpg?nolink&640x360}}


وقتی آن‌ها به آن طرف رسیدند، شخصی که گرفتار روح پلید بود به‌طرف عیسی دوید.


{{:en:obs:obs-32-03.jpg?nolink&640x360}}


آن شخص به‌قدری قوی بود که هیچ‌کس نمی‌توانست او را حتّی با زنجیر ببندد. چون بارها او را به زنجیر کشیده بودند، ولی او زنجیرها را پاره کرده بود.


{{:en:obs:obs-32-04.jpg?nolink&640x360}}


او درمیان قبرها در آن منطقه زندگی می کرد. روز و شب، نعره می‌کشید و لباسی بر تن نداشت و خود را به سنگ‌های تیز می‌زد و زخمی می‌کرد.


{{:en:obs:obs-32-05.jpg?nolink&640x360}}


وقتی او پیش عیسی رسید، درمقابلش به خاک افتاد. عیسی به او فرمود: «ای روح ناپاک، از این مرد خارج شو!».


{{:en:obs:obs-32-06.jpg?nolink&640x360}}


روح ناپاک از دهان آن مرد فریادی بلند برآورد و گفت: «ای عیسی، ای فرزند خدای متعال، برای چه به سراغ ما آمده‌ای؟ تو را به‌خدا مرا عذاب نده!». عیسی از او پرسید: «نام تو چیست؟». او جواب داد: «نام من لشگر است چون ما عدّه‌ی زیادی هستیم که داخل این مرد شده‌ایم.». (لشگر گروهی شامل حدود ۶٫۰۰۰ سرباز بود.).


{{:en:obs:obs-32-07.jpg?nolink&640x360}}


ارواح ناپاک از عیسی خواهش کردند: «ما را از این منطقه خارج نکن!». اتّفاقاً یک گله خوک در بلندی کنار دریاچه می‌چریدند. ارواح ناپاک به عیسی التماس کرده و گفتند: «ما را داخل خوک‌ها بفرست!». عیسی فرمود: «بروید!».


{{:en:obs:obs-32-08.jpg?nolink&640x360}}


همه‌ی روح‌های ناپاک از آن مرد خارج شده و داخل خوک‌ها شدند. تمام آن گله‌ی بزرگ از سراشیبی تپه به دریاچه ریختند و خفه شدند. آن گله حدود ۲٫۰۰۰ خوک داشت.


{{:en:obs:obs-32-09.jpg?nolink&640x360}}


خوک‌چران‌هایی که از آن گله مراقبت می‌کردند، وقتی آن اتّفاقات را دیدند، به دهات اطراف فرار کردند و به هر‌جا می‌رسیدند به مردم ماجرا را خبر می‌دادند. طولی نکشید که عدّه‌ی زیادی آمدند و آن دیوانه را دیدند که آرام نشسته، لباس پوشیده و کاملاً عاقل شده است.


{{:en:obs:obs-32-10.jpg?nolink&640x360}}


مردم بسیار ترسیدند و از عیسی خواستند که آن‌جا را ترک کند. عیسی نیز به‌سوی قایق بازگشت تا آن‌جا را ترک کند. ولی آن مردی که شفا یافته بود از عیسی خواهش کرد تا او را نیز همراه خود ببرد.


{{:en:obs:obs-32-11.jpg?nolink&640x360}}


امّا عیسی به او گفت: «به خانه‌ات برگرد و به اقوام و آشنایانت بگو که خدا برای تو چه کرده و چگونه لطف او شامل حال تو شده است.».


{{:en:obs:obs-32-12.jpg?nolink&640x360}}


بنابراین آن مرد به شهر رفت و به هرکه می‌رسید، می‌گفت که چگونه عیسی او را شفا داده است و هر‌کس که این‌را می‌شنید، شگفت‌زده می‌شد.


{{:en:obs:obs-32-13.jpg?nolink&640x360}}


عیسی به آن‌طرف دریاچه‌ی جلیل بازگشت. جمعیّت زیادی از مردم دور او جمع شدند و بر او فشار می‌آوردند. در‌میان جمعیّت، زنی بود که مدّت دوازده سال به خون‌ریزی مبتلا بود. او تمام دارایی خود را صرف درمان بیماری خود نموده بود، امّا بهبودی نیافته بود.


{{:en:obs:obs-32-14.jpg?nolink&640x360}}


او شنیده بود که عیسی بیماران را شفا می‌بخشد و با خود زمزمه کرد: «اگر فقط دستم لباس عیسی را لمس کند، شفا پیدا می‌کنم.». او خود را از‌میان مردم به پشت عیسی رساند و ردای او را لمس کرد. به‌محض آن‌که لباس عیسی را لمس کرد، خون‌ریزی او قطع شد.


{{:en:obs:obs-32-15.jpg?nolink&640x360}}


عیسی فوراً متوجّه شد که نیرویی از وجودش خارج شده است. بنابراین به اطراف نگاه کرد و پرسید: «چه کسی لباس مرا لمس کرد؟». شاگردان به او پاسخ دادند: «ای استاد، می‌بینید که از همه‌طرف به شما فشار می‌آورند و می‌پرسید چه کسی به شما دست زد؟».


{{:en:obs:obs-32-16.jpg?nolink&640x360}}


آن زن با ترس آمیخته با احترام درمقابل عیسی زانو زد. سپس تمام حقیقت را گفت. عیسی به او گفت: «ایمانت تو را شفا داد! به سلامت برو و همیشه سالم باش!».


داستانی برگرفته از کتاب مقدّس: انجیل متّی، فصل ۸، آیات۲۸تا۳۴; انجیل مرقس، فصل ۵، آیات۱تا۲۰; انجیل لوقا، فصل ۸،آیات ۲۶تا۳۹
