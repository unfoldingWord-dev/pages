====== 23. Ipinanganak si Jesus ======

{{:en:obs:obs-23-01.jpg?nolink&640x360}}

Si Jose ay mabuting tao. Nang malaman niyang buntis si Maria, alam niya na hindi niya anak iyon. Pero ayaw niyang mapahiya si Maria, kaya balak niyang palihim na iwan na lang si Maria. Pero bago niya nagawa ang plano niya, kinausap siya sa panaginip ng anghel ng Diyos.

{{:en:obs:obs-23-02.jpg?nolink&640x360}}

Sinabi ng anghel sa kanya, “Jose, huwag kang matakot na pakasalan si Maria. Ang ipapanganak niya ay mula sa Banal na Espiritu. Lalaki ang isisilang niya. Jesus ang ipapangalan mo sa kanya dahil ililigtas niya ang mga kababayan niya.”

{{:en:obs:obs-23-03.jpg?nolink&640x360}}

Kaya, pinakasalan ni Jose si Maria. Pero hindi muna sila nagsiping hanggat hindi pa nanganganak si Maria.

{{:en:obs:obs-23-04.jpg?nolink&640x360}}

Noong malapit nang manganak si Maria, iniutos ng pamahalaan ng Roma na magpalista ang lahat ng nasasakupan nila kung saan sila ipinanganak.Kaya napilitang maglakbay nang malayo sina Jose at Maria. Pumunta sila sa Betlehem dahil doon ipinanganak si Jose. Doon din ipinanganak si Haring David.

{{:en:obs:obs-23-05.jpg?nolink&640x360}}

Pagdating nila sa Betlehem, wala na silang matuluyan. Ang pwede lang nilang mapagpahingahan ay ang kulungan ng mga hayop. Nang maisilang na ang sanggol, inilagay siya ni Maria sa sabsaban kung saan kumakain ang mga hayop. Wala kasi silang makitang higaan. Jesus ang ipinangalan nila sa sanggol.

{{:en:obs:obs-23-06.jpg?nolink&640x360}}

Nang gabi ding iyon, may mga pastol sa bukid na nag-aalaga ng mga hayop nila. Bigla na lang may nagpakita sa kanilang isang anghel. Takot na takot sila. Pero sinabi ng anghel, “Huwag kayong matakot, dahil mayroon akong magandang balita para sa inyo. Ang Tagapagligtas, ang Panginoon, ay ipinanganak na sa Betlehem.

{{:en:obs:obs-23-07.jpg?nolink&640x360}}

“Hanapin ninyo siya at makikita ninyo. May lamping nakabalot sa kanya at nakahiga siya sa isang sabsaban.” Bigla na lang lumitaw ang maraming maraming anghel. Nagpupuri sila sa Diyos: Luwalhatiin ang Diyos sa langit. Maranawan sana ng mga tao ang kapayapaan dahil natutuwa ang Diyos sa kanila.”

{{:en:obs:obs-23-08.jpg?nolink&640x360}}

Nang dumating ang mga pastol kung saan ipinanganak si Jesus, nakita nila na nakahiga siya sa isang sabsaban gaya ng sinabi ng anghel. Tuwang-tuwa sila sa mga narinig nila at nakita. Pinupuri nila ang Diyos habang pabalik na sila sa mga alaga nilang hayop.

{{:en:obs:obs-23-09.jpg?nolink&640x360}}

Lumipas ang ilang panahon, may dumating namang mga marurunong na mga tao sa Jerusalem. May nakita kasi silang kakaibang bituwin sa langit. Alam nila na ang ibig sabihin ng bituwin na iyon ay may ipinanganak na bagong hari ng mga Judio. Kaya naglakbay sila nang malayo para makilala ang bagong silang na hari.

{{:en:obs:obs-23-10.jpg?nolink&640x360}}

Nang makita nila si Jesus na karga ng ina nito, lumuhod sila at sinamba nila ang bata. Binigyan nila ng mamahaling mga regalo si Jesus. Pagkatapos, umuwi na sila.


//A Bible story from: Matthew 1; Luke 2//