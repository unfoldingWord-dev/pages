====== 37. Binuhay ni Jesus si Lazaro ======

{{:en:obs:obs-37-01.jpg?nolink&640x360}}

Isang araw, nabalitaan ni Jesus na may malubhang sakit ang kaibigan niyang si Lazaro. May dalawang kapatid na babae si Lazaro, sina Marta at Maria, na mga kaibigan din niya. Nang malaman ito ni Jesus, sinabi niya, “Hindi matatapos sa kamatayan ang pagkakasakit ni Lazaro. Sa halip, magbibigay ito ng karangalan sa Diyos.” Mahal ni Jesus ang mga kaibigan niya, pero nagtagal pa siya ng dalawang araw bago pinuntahan si Lazaro.

{{:en:obs:obs-37-02.jpg?nolink&640x360}}

Sinabi ni Jesus sa mga alagad niya, “Bumalik na tayo sa Judea.” Sumagot ang mga alagad, “Pero Guro, kamakailan lang po ay gusto kang patayin ng mga tao doon!” Sinabi ni Jesus, “Natutulog na ang kaibigan nating si Lazaro; kailangan ko siyang gisingin.”

{{:en:obs:obs-37-03.jpg?nolink&640x360}}

Sinabi ng mga alagad ni Jesus, “Panginoon, kung natutulog lang po siya, kusa na po siyang gagaling.” Kaya sinabi na ni Jesus, “Patay na si Lazaro. Hindi ako nalulungkot dahil wala ako doon nang mamatay siya. Dahil ngayon, makikita ninyo ang kapangyarihan ng Diyos; sumampalataya kayo.”

{{:en:obs:obs-37-04.jpg?nolink&640x360}}

Pagdating ni Jesus, apat na araw nang patay si Lazaro. Sinalubong siya ni Marta at sinabi, “Panginoon, kung nandito ka lang, hindi sana namatay ang kapatid ko. Pero naniniwala ako na ibibigay ng Diyos ang anumang hilingin mo sa kanya.”

{{:en:obs:obs-37-05.jpg?nolink&640x360}}

Sinabi ni Jesus, “Ako ang Muling Pagkabuhay at ang Buhay. Sinumang sumasampalataya sa akin ay mabubuhay kahit na siya ay mamatay. At ang sumasampalataya sa akin ay hindi na mamamatay. Sumasampalataya ka ba?” Sumagot si Marta, “Opo, Panginoon. Sumasampalataya akong ikaw po ang Tagapagligtas, ang Anak ng Diyos.”

{{:en:obs:obs-37-06.jpg?nolink&640x360}}

Pagkatapos ay dumating naman si Maria. Lumuhod siya sa harap ni Jesus at sinabi, “Panginoon, kung nandito ka lang, hindi sana namatay ang kapatid ko.” Tinanong sila ni Jesus, “Saan ninyo inilibing si Lazaro?” Sumagot sila, “Doon po sa libingan. Tara po, sumama kayo sa amin.” Napaiyak si Jesus.

{{:en:obs:obs-37-07.jpg?nolink&640x360}}

Ang libingan ay isang kuweba na may takip na malaking bato sa pasukan. Pagdating ni Jesus sa libingan, sinabi niya, “Alisin ninyo ang bato.” Pero sumagot si Marta, “Apat na araw na po siyang patay. Baka po nabubulok na siya.”

{{:en:obs:obs-37-08.jpg?nolink&640x360}}

Sumagot si Jesus, “Hindi ba sinabi ko sa iyo na makikita mo ang kapangyarihan ng Diyos kung sasampalataya ka?” Kaya inalis nila ang bato.

{{:en:obs:obs-37-09.jpg?nolink&640x360}}

Tumingla si Jesus at sinabi, “Ama, salamat dahil pinakinggan mo ako. Alam kong palagi mo akong pinapakinggan, pero sinasabi ko ito para sa mga taong nandito ngayon; para sumampalataya sila na ikaw ang nagsugo sa akin.” Saka sumigaw si Jesus, “Lazaro, lumabas ka!”

{{:en:obs:obs-37-10.jpg?nolink&640x360}}

Lumabas nga si Lazaro! Nakabalot pa siya ng mga telang panglibing. Kaya sinabi ni Jesus, “Alisin niyo ang mga telang nakabalot sa kanya at palayain ninyo siya.” Marami sa mga Judiong nakakita sa nangyari ang sumampalataya kay Jesus.

{{:en:obs:obs-37-11.jpg?nolink&640x360}}

Pero ang mga pinuno ng relihiyon ng mga Judio ay nainggit kay Jesus. Kaya nagtipon sila at pinlano kung paano ipapapatay si Jesus at si Lazaro.


//A Bible story from: John 11:1-46//